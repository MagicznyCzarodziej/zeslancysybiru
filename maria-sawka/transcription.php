<?php include $_SERVER['DOCUMENT_ROOT'].'/top.php'; ?>

<div class="subheader-box">
	<h2>Pani Maria Sawka > Transkrypcja</h2>
</div>
<div id="content">
	  	<div class="titled">
	  		<h4>Warkot pociągu</h4>
		  	<p>Ranek zaczyna się dość smutny, pociąg mknie po szynach. Andrzej siedzi na podłodze, a Todzia trzyma na rękach swoją córkę Marysię. Obok nich siedzi Katarzyna, matka Andrzeja. W pociągu jest 30 osób, kilku mężczyzn chorych, leżą na narach z desek. Na środku wagonu jest dziura i włożone do niej wiadro, w którym ludzie załatwiają się. Od czasu do czasu słychać szczęk broni, które mają przy sobie żołnierze. Śnieg i mróz dają się we znaki, pociąg zatrzymuje się na stacjach i wtedy przynoszą do wagonu gorącą wodę, tzw. kipitok, aby każdy mógł coś wypić. Po dwóch tygodniach wyrzucają zmarłych mężczyzn z wagonu, a pociąg mknie dalej, słychać tylko płacz ludzi i dzieci. Nareszcie przyjechaliśmy do stacji Milczyno, tu ładują nas do samochodów, wożą do stodu pewnych mieszkańców, tam przez dwa tygodnie trzymają w stodołach. Todzia z małą Marysią i jeszcze dwie kobiety z dziećmi idą do mieszkania, bo przecież na dworze silny mróz. Rano w piątek, kiedy wyszło słońce do mieszkania, wszedł żołnierz i w sekrecie namawia kobiety z dziećmi, aby uciekały  stąd. Władzia i Todzia nie wyrażają zgody, bo myślą o mężach, co z nimi. Andrzej siedział i nawet nie myślał o tym, aby stąd się ruszać. Jednak tego samego dnia o północy przyjechały cztery samochody i więcej żołnierzy. Wszystkich załadowali i powieźli do pociągu. Był to 10 luty 1940r. Po miesiącu jazdy w każdym dniu nadal przybywało w wagonie chorych, w czasie tej jazdy, kiedy pociąg stawał na dwa nieraz trzy dni kobiety szukały zagotować gdzieś wody lub jakiejś zupy. Lecz naraz pociąg zagwizdał i naraz wszystkie kobiety biegły do pociągu, aby nie zostać w szczerym polu. Każdy dzień stawał się gorszy od poprzedniego. W oczy bez przerwy zaglądała śmierć, ludzie przestraszeni siedzieli, jak myszy niepewni swego jutra. Todzia trzyma Marię chorą, a potem przeczuwa, że jest w ciąży z drugim dzieckiem, jedzenia coraz mniej, a jazdy nie ma końca. Jednak ludzie jadący w pociągu jedni drugim pomagają, dzielą się ostatkami jedzenia. Pociąg dojeżdża do Kijowa i na stacji w Kijowie Todzia spotkała dużo znajomych, którzy dają trochę jedzenia dla niej. Tutaj dostała również na stacji trochę wody gotowanej. Pewnego razu pociąg rusza dalej. Znów zaczyna się gehenna w pociągu, dużo ludzi leży chorych w wagonach, wreszcie w kwietniowy poranek dojeżdżamy do Asina, objazd Kiemerowo. Tu przetransportowują nas na statek, po rzece Czułym zawożą nas do wsi Załomna. Sili rada Malinówka – to znaczy gmina całkowicie bez jedzenia. Barak duży jeden, drugi i trzeci, szczury całą noc nie dają spać, po prostu wszyscy płaczą. Na drugi dzień po przyjeździe, Todzia poszła do koniuszni, tam powiedzieli, że dla mężczyzn będzie praca przy spławie drzewa, przy koniach i przy rozwożeniu chleba. Wszystkim dali po kromce chleba i talerzu zupy. Po czym ustalili, że kto będzie pracował ten dostanie czerpak zupy dziennie i kromkę chleba wielkości zapalniczki zapałek, dla małych dzieci też po czerpaku zupy i kromce chleba takiej samej wielkości jak pracującym, staruszkom również, także Katarzyna, matka Andrzeja dostała porcję do jedzenia, kromka także była wielkości zapalniczki zapałek. Todzia sprzeciwiła się i przestała pracować, ponieważ mokra przychodziła ze spławu drzewa, a przecież była w ciąży, zabrali jej wtedy przydział jedzenia, była wtedy Wielkanoc. Pierwsza jakiej doczekaliśmy pierwszy raz. Poczuła Todzia, że to chyba kres jej życia, bo to co przynosiła ze stołówki dla Marii, to było za mało i nie było co jej dać. Był pierwszy dzień świąt Wielkanocy, a było to około 18 kwietnia 1940r. Todzia otworzyła okno i jaskółka wleciała do mieszkania, bardzo była wielka uciecha, bo przecież rosół był dla małej Marysi. Do dwóch baraków obok blisko postawionych przywieziono takie rodziny jak Zaharczuków z Horodyszcza, Wasilice Mikołajówne, Mileńczuków, Tomczaków, Edka i siostrę oraz dwoje ich rodziców, Filipczuków, Kowalczuków, Kościuków, Wylazowskich, Walaszków, Łysaków z Ignatowa, Kulczuków z Brzeźna, Kaliszów z Sobiboru, Adamiuków z Brzeźna, Barasimowicz oraz naszą rodzinę Kopiuk. Do szpitala było około 20 kilometrów, mieścił się w Tajdze, a w Malinówce była Sili rada, czyli gmina. Do Malinówki trzeba było iść przez las i wieś Kasztaki, aby dostać się do stacji PKP. Trzeba było jechać z Tadkiem do Assna. Jednak na statyk, aby się dostać trzeba było mieć zezwolenie, bo inaczej nikogo by nie zabrał. My nie mieliśmy dokumentów, bo liczyli na nas, że jesteśmy wrogami narodu rosyjskiego. Dookoła były tylko wody i lasy nie do przebycia. Nasi ludzie ginęli jak muchy. Z naszego baraku zmarł Krulczuk Aleksy, zostawił troje dzieci i żonę. Z dnia na dzień wszyscy chodzą osowiali i myślą tylko o jedzeniu, o wytrwaniu. Wszy, pluskwy i karaluchy nie dają po prostu spokoju po nocach. Todzia z teściową Katarzyną gotują wodę i polewają ubrania gorącą wodą, aby pozbyć się tych nieznośnych robaków i móc spokojnie chociaż spać. Na szczęście śnieg już częściowo zaczął topnieć. Nasi ludzie dopatrzyli się, że pod śniegiem są ziemniaki niewykopane częściowo, niektóre zmarznięte, lecz nie wszystkie. Ludzie chodzili kopać te ziemniaki, aby dotrwać do lata.</p>
		</div>
		<div class="titled">
	  		<h4>Drugie życie na Syberii</h4>
			<p>Zaczyna się dzień 2 maja, Todzia wybiera się do wsi Kasztaki, bo jest większa od Załomnej, tam mieszka trochę ludzi, którzy są tutaj już ponad dziesięć lat. Zabrała ze sobą suknię ze ślubu i welon, sprzedała w Kasztakach. Pieniądze te miała na zakup chleba. Z zapoznaną rodziną w Kasztakach nawiązuje kontakt. Za mydło dostała ona wszystkie nasiona na ogród. Ponieważ ziemia była bardzo urodzajna to pokopała szpakiem w połowie maja i posadziła ogród. Często brała jedną kobietę syberyjską, która dobrze znała las i chodziły na grzyby, jagody, maliny, porzeczki czarne. Za wiadro malin dostała pewnego dnia wiadro ziemniaków i z uciechą wracała do domu. W miesiącu maju przynosiła bardzo dużo grzybów, także suszyła je i starała się zachować na zimę. Grzyby brała jakie spotkała, nie rozróżniała jadalnych od trujących. W dniu 25 maja 1945r. dopatrzyła, że pies niesie kurę, więc dotąd biegła za nim, aż on upuścił. Katarzyna, teściowa Todzii pilnowała domu i małej Marysi, a Todzia biegała po lesie i szukała jedzenia. W dniu 27 maja budzi się ze snu i myśli gdzie się wybrać, żeby coś przynieść, znów poszła do Kasztaków i za wiadro ziemniaków oddaje swoją kurtkę. Następnego dnia zauważyła, że w rzece są ryby, bardzo duże i różne, więc poszła na koniusznię, aby dostać z konia włosie, z którego robiła ryby i nimi łowiła. W dniu 30 maja wywożą wszystkich z baraków tych co stały w dole, na górę przy koniuszni, ponieważ rzeka Czułym wylewa okropnie i zalewa baraki. W połowie czerwca znów przywożą do tych samych baraków. Życie znów się pogarsza, ponieważ szczury po powodzi zostały, w nocy biegają po łóżku, szukają pożywienia. W miesiącu czerwcu, Todzia chodzi dzień w dzień do lasu, zbiera smorodi, czyli czarne porzeczki, maliny, potem jagody. Komary każdego dnia dają się we znaki, lecz jakoś dostała dziegciu i to po posmarowaniu odstraszało komary. Myśli już, że jest lepszy, bo narosła pokrzywa i lebioda, to uciera ziemniaki i robi placki z pokrzywy i lebiody i na kuchni na blasze piecze. Pokrzywę suszą i lebiodę, bo potem nie będzie co gotować, zbiera jeszcze takie jakby bazie po ugorach. 20 czerwca 1944r. Todzia myśli, że trzeba co dzień chodzić do lasu i szykować drzewo na zimę, więc oprócz pożywienia nosi jeszcze drzewo do domu związane w tłuki. W dniu 22 czerwca zabiera znajomą sybiraczkę do lasu, żeby coś przynieść, tam spotykają gadzinę, kobieta która z nią krzyczy, żeby uciekali pod słońce, bo ona nie widzi i wtedy damy radę uciec. Następnego dnia sama już bez sybiraczki poszła do lasu i zabłądziła. Dobrze, że miała zapałki, zaczęła zbierać gałęzie i różne drzewo, ściągać do kupy i gdy było już ciemno rozpaliła ogień. Gdzieś około północy wilki wyły niesamowicie, a ona coraz większy ogień paliła. Wtedy ujrzała mężczyznę z latarką, który tam gdzie plecy, miał głowę. Okropnie przestraszyła się, ale on się odezwał, żeby się nie bała. Rozmawiają ze sobą do rana i wtedy dopiero rozeszli się do domu, bo on wskazał drogę. Człowiek ten z głodu dostał paraliżu, obróciło mu głowę i ręce do tyłu. Jakiś czas idą razem i on opowiada o swojej chorobie, o życiu więziennym, w jakim był. Radzi, żeby nie przeciwstawiać się, bo w więzieniu jest bardzo ciężko. Jest straszny rygor. Był on z Malinówki, 5 kilometrów od nas. Kiedy Todzia wróciła do domu, była bardzo zmęczona, ale przyniosła sporo jagód i jeżyn. Lato jest dla wszystkich jakby przyjazną porą roku, gdyż można znaleźć pożywienie. W dniu 30 czerwca 1944r. znów błysnęła iskra nadziei, bo Todzia przyniosła do domu sporo ryby, którą złowiła w rzece, chociaż tę rybę tylko gotują, albo suszą, bo przecież nie ma na czym smażyć. Ranek zaczyna się znów ponury. Andrzej wychodzi do pracy przy spławie drzewa, jakiś jest bardzo zły, kontaktuje się on ze Związkiem Patriotów Polskich, kolegami i często wieczorami wychodzi. Todzia już się załamuje, bo koniec czerwca łączy się, że nie ma już grzybów ani jagód, zostały jeszcze czarne porzeczki i dziki czosnek. Około 10 lipca stara się kłosy i wykruszać ziarna z nich, jednak to trwa dwa tygodnie i kończy się. Stara się też nosić drzewo na opał w czasie zimy, a następnie stara się dodawać ziemniaki do jedzenia, bo przecież jako nie pracująca nie ma przydziału na chleb, ani zupę. Ciąża coraz bardziej daje się we znaki, ona wychudła i często płakała. Pewnego dnia znalazła bazie, które zaniosła do domu i zagotowała je, wszyscy najedli się. Pod koniec sierpnia korzystała z ogrodu, ponieważ ziemia była bardzo żyzna i wszystko aż szumiało – tak rosło. W połowie września zrobiło się zimno, pod koniec spodziewano się śniegu. Ale zaczął padać dopiero w dniu 1 października i od razu zaczęły się silne mrozy. W dniu 3 października Todzia poszła stać w kolejkę, aby kupić nafty. Mróz dochodził do 45 stopni. Stała tam prawie cały dzień, a wieczorem wieźli ją częściowo końmi, częściowo psami, gdyż było bardzo dużo śniegu do szpitala. Tu urodziła synka, który po przeżytych dwóch godzinach zmarł. Rano do sali wszedł lekarz, gdzie przy wszystkich kobietach leżały dzieci, a przy niej nie. Zapytała lekarza: „Gdzie jest moje dziecko?” On pochylił się i powiedział: „Zmarło”, po chwili rzekł: „A co byś mu dała jeść, jak sama nie masz? Lepiej, że nie żyje, bo my ratowaliśmy Ciebie, wiesz jak teraz jest. Więcej nie będziesz tu miała dziecka, bo tu kobiety przyjezdne nie rodzą dzieci, bo nie mają okresu.” W szpitalu była chociaż najedzona, bo dawali średnio jeść. Po powrocie ciągle myślała o dziecku, lecz zdawała sobie sprawę, że panuje głód. Ciągle przed oczami miała dzieci Tomczaka – Mariana i Edka, którzy z głodu stracili wzrok. Latem siedzieli oni obok baraku i oczy mieli takie białe, takie bielma, a po ścianie chodzili rękoma, kiedy chcieli wejść do domu. Ludzie z głodu puchli i często umierali. Zima dawała się we znaki, mróz był taki, że każdy nosił watowe ubranie oraz czapkę taką, że widać było nos i oczy, a usta zakrywano szalem. Do ziemi leciała sopla jak igła, jak ktoś plunął. Śniegu było bardzo dużo, jeżeli nie wykopano ziemniaków, to potem z pod śniegu je wykopywano. Wieczorami wilki wyły zimą gorzej niż latem. Pewnego dnia Todzia przyniosła zająca, którego odebrała psu. Niedźwiedzie też były białe, chyba ze względu na klimat. Andrzej nadal pracował przy spławie drzewa. Todzię niepokoiło to, że przygotowując na zimę pożywienie, latem poszła na pole z workiem po kłosy, aby wykruszyć trochę ziarna do gotowania. Gdy nadjechał na koniu, ten kto pilnował pola, złapał ją i przywiązał do konia. Zaprowadził do Malinówki Sili rady, czyli gminy i chociaż nic nie miała jeszcze w worku, to przyznała się, że chodziło jej o kłosy, z których miała wykruszyć ziarno. Wtedy tam sporządzono obwiniający ją protokół. I w niedługo po urodzeniu dziecka, w końcu w marcu 1941r. zabrano ją do więzienia, początkowo siedziała w Zirance. Miesiąc do sprawy. Wtedy pewnego dnia podsłuchała rozmowę, za ścianą zrobiła dziurę i dowiedziała się, że tutaj siedzi dwóch więźniów politycznych, którzy zostaną rozstrzelani o trzeciej w nocy. Oni od razu powiedzieli jej, że ma małe dziecko 1 rok i 7 miesięcy i kazali jej dać starszemu na apelu i zmniejszoną dostanie karę. Wtedy o godzinie trzeciej, kiedy ich zabierali zastukali w ściany, trzy razy. Następnego dnia oddała tę kartkę na apelu i na sprawie dostała rok, rok i miesiąc siedziała, po sprawie przewieźli ją w inne miejsce, około 20 kilometry od tego miejsca, siedziało ich 10 osób w sali. Ciężko myślała o tym, że jak ją zabierali z miejsca była bosa. Porwała marynarkę z siebie, aby zawinąć nogi. Każda z siedzących opowiadała za co siedzi, jedna z nich mówiła, że zabiła swego męża, że za to ją zamknęli. Todzia zawsze myślała o córce, teściowej i mężu i powiedziała im, że dostała najmniejszy wymiar kary. Widziała, jak pewna więźniarka skrobała z miotły korę i z tego paliła papierosy. Powiedziała, że siedzi i ma co jeść – chociaż nie musi szukać. W maju 1941r. zabrał ją kucharz do kuchni żeby pomagała mu, cieszyła się naprawdę, że ma co jeść, gdy obierała ziemniaki, jadła na sucho, tak samo groch. Pewnego dnia, gdy wrzuciła ziemniak do buzi, zaczęła się dławić i wtedy wszedł tam kuchmistrz i uderzył ją w plecy – ziemniak wyleciał. Wtedy powiedział jej żeby się nie bała, jeżeli chce się jeść, niech je. Jeśli chce coś zjeść, to niech żyje. W sierpniu mocno zachorowała, leżała w szpitalu, wtedy wszedł doktor i powiedział: „Wywożą Was do innego więzienia”, ona zwróciła się, że oddała ubranie do prania, na to odpowiedział: „Nie dbaj o to, tam będziesz pracować przy wykopie ziemniaków, na polu będzie lżej, tamto więzienie jest lżejsze niż to.” Zrozumiała, że jak tu zostanie, to może nie doczekać końca siedzenia. Wstała i poszła do obozu, który stał do wywiezienia. Tymczasem teściową jej – Katarzynę, w lesie ugryzła żmija. Na szczęście kobieta była mieszkanką Syberii i związała nogę powyżej rany. Rano ranę wyssała i została wywieziona do szpitala na trzy miesiące. Sąsiedzi chodź nie mieli co jeść to pomagali Andrzejowi z małą Marią, która we wrześniu 1941r. przestała chodzić, zachorowała na wiele chorób, w tym na malarię i szkorbut. Bardzo ciężko leżała chora, a w nocy krzyczała, że bolą ją nogi i ręce. W sierpniu 1940r. wróciła matka Andrzeja Katarzyna ze szpitala do domu. Ale cóż, jak ona miała 70 lat, to patrzyła tylko na dziecko i płakała. W dniu 8 maja 1942r. wypuścili Todzię z więzienia, jeszcze w dniu 8 maja był lód i śnieg. A 9 maja było już tak ciepło, że śnieg i lód topniał w oczach. Wróciwszy do domu, zobaczyła Marię chorą i niechodzącą. Ludzie z baraków, gdy zobaczyli, że wraca z więzienia w pięknym nastroju, jedni płakali inni wierzyli, że wraca do domu, gdy zobaczyła swoje dziecko chore – płakała. I zabrała kontakt z lekarzem, który był Żydem z Warszawy, powiedział, że jak weźmie trzy serie leków, to na pewno wszystko będzie dobrze. Za mydło, które miała jeszcze z Polski kupiła dwie serie leków. W październiku, w 1941r. zabrali Andrzeja do trudowej armii. Jednak prześladowali go, że miał kontakt ze Związkiem Zrzeszonych Polaków. Przeznaczyli dla niego swojego szpicla, który prześladował, gdy doniósł do NKWD, zabrali Andrzeja i trzymali go aż powie, że chce wrócić do Polski. Oni sporządzili protokół i tam zamknęli go na zawsze. Todzia pisała wszędzie paczki i wysyłała, potem paczka wracała. Wreszcie dostała list, gdzie napisali unasti worietu, tylko nie podali dokąd. W dniu 14 lutego 1944r. został skazany na 7 lat więzienia na tle politycznym. Nastąpił początek siedzenia od 15 września 1944r. do 15 września 1951r. Jednak przez 5 lat był jeszcze pod nadzorem w Małym Jarosławcu, przewożono go podczas siedzenia w różne miejsca nocą, żeby nie wiedział nazwy miejscowości. W tym czasie Todzia nie miała za co kupić trzeciej serii leków. Wtedy doktor nadmienił, że zostaną ślady. Tylko nie wiadomo czy odejmie ręce czy nogi. Maria po dwóch latach czołgania się i po pobraniu tych leków zaczynała chodzić. Todzia starała się o wyjazd do Polski i przez całe lata zbierała w lesie co tylko mogła i posadziła z powrotem ogród. W miesiącu wrześniu oddała ogród za świńskie mięso. W miesiącu grudniu 1944r. otrzymała zgodę na wyjechanie z tego miejsca. Otrzymała zezwolenie na wyjazd z Tadkiem. Udała się wtedy do Kasztaków, do pewnej rodziny Szamanów, którzy mieli świnię, a ich gospodarz był głuchoniemym, wtedy on zabił tę świnię, osmalił ją, wziął oddał Todzii mięso do domu i ona oddała im ogród, na to żeby sobie wykopali. Maria często stara się chodzić, czepia się stołka, z którym opada. A po ścianie przesuwa się i to o łóżko się opiera. Wieczorem w rozmowie z ciocią i matką wspomina pożegnanie się z ojcem, chociaż pamięta to jak przez mgłę. Na trzy dni przed zabraniem wydali do magazynu ryż, kaszę jęczmienną i chleb, wszystkiego po 1 kilogramie. Był to październik 1940r. Tego dnia Todzia ugotowała kaszę jęczmienną i ryżu trochę. Andrzej od rana trzymał Marię na kolanach i prosił żeby jadła, a ona prosiła żeby on jadł, bo mówiła, że jak odjedzie to będzie głodny. Wtedy podjechała fura pod okno, pod którym było zebranych siedmiu mężczyzn. Jeden z nich krzyknął: „Kopiuk!” i ojciec pożegnał się ze swoją matką i Marią, a Todzia szła za nim około 2 kilometry. Tam się pożegnali i wróciła do domu ze łzami. Tego dnia padał śnieg, bardzo gęsty. Często Maria wspominała ojca, od którego nie było w ogóle listów. W lutym w 1945r. Todzia szykowała wszystko do podróży, bo myślała, że jakoś uda jej się wrócić do Polski, wtedy przyszedł do drugiego baraku znajomy i powiedział, że zbili tratwę i około 17 rodzin ma zamiar wyjechać, bo tylko do pociągu dojechać i już. Todzia wyraziła zgodę na wyjazd i za kilka dni zostaliśmy załadowani na statek i przywiezieni do Asina, do pociągu, a potem przewieziono do Zujówki objazd Stalinskaja. Maria coraz lepiej chodziła, także zaczęła chodzić do przedszkola, a babcia siedziała w domu i gotowała. Mieliśmy taki domek, że żydówka Posacka mieszkała razem z nami. Todzia chodziła do pracy ogrodnika, chociaż życie było coraz lepsze to mieszkała z nami w jednym pomieszczeniu żydówka Posacka z synkiem Ickiem. Pod łóżkiem trzymała szaflik, do którego się załatwiali. Wtedy był smród nie do opisania.</p>
	  	</div>
	  	<div class="titled">
	  		<h4>Trzecie życie na Dombasie</h4>
			<p>Todzia myślała, co by zrobić z tym szaflikiem, aż pewnego dnia żydówka wywiesiła go na płocie i wypchnęła go za mur murowany, a za nim była rzeka. Często chodziła do gminy, żeby dali żydówce drugie mieszkanie. Wreszcie dali drugie mieszkanie przez korytarz. A Idek chodził z Marią do przedszkola. Wracając do domu Maria śpiewała, a górnicy wracali z kopalni, podwozili ją do domu za piosenki. Mówili: „małej osoby nie widać, ale słychać”. Po odejściu z naszego domu żydówki dali znowu dwóch niewolników, którzy byli mocno zawszeni. Maria wróciła do domu z kartką, że ma wszy. Matka jej wyrzuciła łóżko, niewolników na dwór, jak była jeszcze zima i kazała im iść na skargę do gminy, gdy z gminy przyjechali, dopiero powiedziała o co chodzi. Dali ich do łaźni, wydali czyste ubrania i kołdry, koce. Niewolnicy dziękowali Todzii, że nareszcie mogli spać bez drapania. Jednak Maria zaczęła utykać na nogę i to coraz gorzej. Doktor, który starał się ją leczyć zobaczył, że już za późno. Maria słysząc tą rozmowę, zrozumiała, że jest coś niedobrze i bała się, że nie będzie mogła chodzić, lecz doktor powiedział, że to nie grozi, aby nie przestraszyć Marii. W przedszkolu uczyli stalinowskich piosenek i dyscypliny, a Maria śpiewała chętnie. Mówiła każdą piosenkę, wiersze i starała się nie spóźniać do przedszkola, chętnie tam przychodziła. Jej wychowawczyni zawsze z uśmiechem o niej mówiła, że to moje słońce kochane, które mnie rozjaśnia, rozwesela. Tęsknota za Polską nie dawała Todzii spokoju. Nieraz chodziła do biur i pytała, kiedy można wyjechać. Tutaj dowiedziała się, że rodziny, które wyjechały tratwą, wszystkie się potopiły, ponieważ tratwa mocno namokła i cały ciężar był za duży, dlatego poszła na dno. Poza tym na Syberię przyszedł list z Polski od Todzii ojca, ponieważ szybisty Łódź przezywany postanowił z Syberii powrócić na własną rękę do Polski. Schował się na statku, a potem z żołnierzami raz jechał pociągiem, raz pieszo i tak jechał 70 dni, opowiadał, że pewnego dnia zobaczył małą chatkę z okienkiem pod laskiem. Po przyjściu do nich, gdy otworzył drzwi, dzieci płakały i pytały: „Imiejesz chleb?”, a on na to: „Nie, a wy macie?”, a oni mówią: „Rybu”, „Aha, no to dobrze”. Tam przenocował, a rano ruszył dalej. 70 dnia dotarł do wsi i rozebrał się do naga, bo wszy i pchły chodziły po nim, wręcz wszystko ruszało się na nim. Wtedy dał adres ojcu Todzii na Syberię i oni napisali list, który z cudem doszedł. Strzegła tego listu jak skarbu i chodź odpisała, to jej listu nie otrzymali w Polsce. Todzia myślała nieraz: „Może lepiej będzie pójść na tą tratwę i utonąć niż tak żyć”. Nie liczyła nigdy, że zobaczy braci, siostry, ojca, bo matka zmarła.</p>
	  	</div>
	  	<div class="titled">
	  		<h4>Wiersz, którego nauczyła się Pani Maria Sawka w czasie pobytu na Syberii</h4>
			<p>„Szedł szczerym polem Chrystus Pan,<br>
			A przy Nim orszak bosy,<br>
			Dziateńki co na zżęty łan,<br>
			Szli z miasta zbierać kłosy,<br>
			Tulą się usta do nóg mu drobniutkiej tej czeladzi,<br>
			A Chrystus puścił jasną dłoń i główkę dziatkom gładzi.<br>
			Rośnijcie rzeczy ojcom swym i matkom na pociechę,<br>
			Jako słońce chaty swej wyzłoci niską strzechę.<br>
			A pośród nich była sierotka jedna mała,<br>
			I słysząc to co Chrystus rzekł w te słowa się ozwała.<br>
			A mnie nie trzeba Pani róść, bo na co to i komu,<br>
			Jak ojca i matki nie mam już,<br>
			To i także nie mam domu.<br>
			A Chrystus rzekł powiadam:<br>
			Zaprawdę moje dziatki nie jest sierotą żadne z Was,<br>
			Choć nie ma ojca i matki.<br>
			Bo ojcem jest mu z niebios Pan,<br>
			A matką Ziemia miła,<br>
			Co ze zbożowych naszych pól,<br>
			Jak mlekiem wykarmiła.<br>
			A domem jest u cały świat,<br>
			Bez granic i bez końca,<br>
			Gdzie tylko sięgnie jego myśl,<br>
			Jak złota strzała słońca”.</p>
	  	</div>
	  	<div class="titled">
			<p>„Najwięcej pamiętam, jak ojca zabierali i jak ci ludzie siadali na tratwy, to ja do dziś ich widzę. Bo my mieszkaliśmy tak w dole, a rzeka była jeszcze niżej. Takie były ryby, że taka wielka ryba była i prawie wciągnęła moją matkę, gdyby nie odmotała, bo ona była wygłodzona.”</p>
	  	</div>
	  	<div class="titled">
			<p><b>- Czym zajmowali się pani rodzice?</b><br>
			- W Polsce? Czy tam?<br>
			<b>- W Polsce.</b> <br>
			- W Polsce prowadzili gospodarstwo rolne, ojciec wrócił z wojska i w Miłosławiu mieli gospodarstwo.</p>
	  	</div>
</div>

<?php include $_SERVER['DOCUMENT_ROOT'].'/footer.php'; ?>