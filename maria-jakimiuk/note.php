<?php include $_SERVER['DOCUMENT_ROOT'].'/top.php'; ?>

<div class="subheader-box">
	<h2>Pani Maria Jakimiuk > Notka</h2>
</div>
<div id="content">
	<p class="action">
		<b>Pani Maria Jakimiuk z domu Starczuk urodziła się dnia 18 października 1930 r. w Pławanicach</b> w powiecie chełmskim jako drugie z trójki dzieci Józefy i Aleksandra. Jej rodzeństwo to starszy brat Stanisław i młodsza siostra Feliksa. Ojciec Aleksander był najpierw legionistą, a następnie policjantem. Brał udział w budowie szkoły w Kamieniu do której uczęszczała Maria, a przed wojną wykrył radiostację, która znajdowała się na wieży kościelnej w Kamieniu.
	</p>
	<p class="action">
		18 września 1939 roku około północy NKWD wywiozło Panią Marię Jakimiuk wraz z rodziną do Czudna w województwie żytomierskim (wg relacji świadka). W dniu 10 lutego 1940 roku w godzinach nocnych zabrano jej ojca. Został on wywieziony do Katynia, gdzie został zamordowany 20 kwietnia. Następnie z mamą i rodzeństwem zostali wywiezieni do Kowla. Z Kowla zostali przetransportowani w wagonach towarowych dla bydła na Syberię. W wagonach panowały nieludzkie warunki: brakowało wody, żywności, światła, toalety, było zimno i panował zaduch. W Nowosybirsku załadowani zostali na statek, na którym również były straszne warunki sanitarne: wszy, pluskwy i meszki.
	</p>
	<p class="action">
		Pani Maria Jakimiuk wraz z rodziną przywiezieni zostali do Świerdłowska, gdzie Polacy budowali miasto. Podczas pobytu na Syberii pracowała w kopalni rudy miedzi. Warunki życia były bardzo ciężkie. Praca była ponad siły, tym bardziej, że brakowało wody do picia i panował głód do tego stopnia, że dochodziło do kanibalizmu. Pomieszczenia mieszkalne były małe i przepełnione ludźmi. Rozprzestrzeniały się choroby, a nie było żadnego dostępu do lekarstw. Ludzi karani byli za najmniejsze przewinienia. Klimat potęgował negatywne odczucia i był dodatkowym zarzewiem chorób, m.in. zapaleniu płuc. Zimą mrozy dochodziły nawet do -600C. Dodatkowym zagrożeniem były dzikie, groźne i głodne zwierzęta. Gdy pani Maria miała 15 lat przywieziono ją nad Morze Czarne do pracy w gospodarstwie rolnym. Do jej obowiązków należał obrządek 18 krów. Warunki pobytu nad morzem były także trudne: brakowało wody do picia, głownym składnikiem pożywienia była ugotowana pszenica lub upieczony w słońcu chleb. Ludzie byli pozbawieni podstawowych warunków sanitarnych.
	</p>
	<p class="action">
		17 lutego 1946 roku w bydlęcych wagonach powrócili do Polski, do Przemyśla. Z Przemyśla zostali przewiezieni do Zielonej Góry, a następnie wrócili do rodzinnych Pławanic.<br>
		Po powrocie do Polski rodzinie również doskwierał głód. Po wojnie w Polsce czasy były ciężkie i niebezpieczne. Wszyscy poszukiwali pożywienia, w nocy przychodziły „bandy”, które grabiły resztki jedzenia, a w dzień pukało do drzwi NKWD. 
	</p>
	<p class="action">
		Pani Maria Jakimiuk mieszka obecnie w Kamieniu, w powiecie chełmskim. Napisała wspomnienia, które ukazały się w książce pt.: "Pisane miłością. Losy wdów katyńskich.” Tom III, wydanej przez Gdańską Oficynę Wydawniczą, ASP RYMSZA w 2003 r. Nawiązała współpracę z Instytutem Pamięci Narodowej w Warszawie, gdzie przekazała listy i zdjęcia z dawnych lat. Została odznaczona Krzyżem Sybiraków i Odznaką Sybiraka.
	</p>
</div>

<?php include $_SERVER['DOCUMENT_ROOT'].'/footer.php'; ?>