<?php include $_SERVER['DOCUMENT_ROOT'].'/top.php'; ?>

<div class="subheader-box">
	<h2>Pani Maria Sawka > Transkrypcja</h2>
</div>
<div id="content">
	  	<div class="titled">
			<p><b>Kiedy i gdzie się Pani urodziła?</b><br>
				Urodziłam się we wsi Biernatki, to jest powiat Augustów w województwie Białostockim, 7 czerwca 1937 roku. Rodzice moi zajmowali się gospodarstwem, to znaczy, w ogóle byłam czwartym dzieckiem w rodzinie. Rodzice zajmowali się gospodarstwem i posiadali dwunasto hektarowe gospodarstwo i wszystko przebiegało normalnie do roku 39/40. W 40 roku, kiedy już armia radziecka wkroczyła na tereny Polski, jakiś sąsiad nie sąsiad, mieszkaniec naszej wsi, doniósł do NKWD, że ojciec zajmuje się szpiegostwem, dostarcza jakieś wiadomości. Myśmy mieszkali przy Prusach wschodnich. I tam został ojciec oskarżony, że donosi do tego wojska pogranicznego jakieś wiadomości, że jest szpiegiem dosłownie. No i oczywiście został aresztowany. Ojciec początkowo w ogóle był zdziwiony, na jakiej to zasadzie został oskarżony o to, bo rzeczywiście czasem przychodzili jacyś pograniczni. My mieszkaliśmy na takiej kolonii, więc być może on podejrzewał, to znaczy, tenże, który doniósł, że tam jakaś jest współpraca. Współpracy żadnej nie było, bo ojciec był zwykłym człowiekiem, trudniącym się rolnictwem. Ale został aresztowany i skazany na 8 lat więzienia. Wszystko odbywało się bardzo szybko. Ojca aresztowano i już więcej nie widzieliśmy go, bo nie wrócił, jak aresztowali ojca i został aż wywieziony do Komi – daleko. No a nas, mamę i nas – czwórkę małych dzieci wywieziono 13 kwietnia 40 roku. Przyszli rano z NKWD, że mamy się spakować . A co można było spakować na furmankę? Czworo małych dzieci, ja jeszcze nie mająca trzech lat. Prawdopodobnie krzyczałam w niebogłosy, że chcę zostać w kolebusi na podusi. Ten NKWD – dzista do mamy mówił: „I dzieci uspokoić”. I do mamy powiedział, że on nie robi tego z własnej woli, taki jest rozkaz. On przyjechał, on musi to wykonać. Więc 13 kwietnia zostaliśmy wywiezieni do Augustowa i z Augustowa zaczęła się nasza wędrówka na Syberię, do północnego Kazachstanu. Trwała ta podróż bardzo długo, tak, jak siostra mówiła. To chyba z miesiąc czasu gdzieś ona trwała. Przecież to jest tak daleko, bo to jest północny Kazachstan, to znaczy tam jest takie miasto wojewódzkie - Piotropawłowsk. Tamże dojechaliśmy do miejscowości Mamlutki, to jest właśnie w okolicach tego Piotropawłoska. No i tam nas zostawiono, to znaczy wygrużono, że tak powiem i postanowiono rozwieść po okolicznych miejscowościach. Myśmy trafili najpierw do takiej wsi Afanasjewka. To był oczywiście kołchoz, tam wszystko były kołchozy. No i co by tu nie powiedzieć, ale przede wszystkim nas dowieziono do domu. Mówiono, że to przywieziono wrogów. No ale, ludność miejscowa, która tam przyszła mówiła: „No jacy to wrogowie? Kobiety z dziećmi? Co to za wrogowie?”. Ale do czego zmierzam , tak jak mama opowiadała czy siostra, że miejscowi mieszkańcy tam, no po prostu gdzie kto mógł to wziął nas do swoich mieszkań. A mieszkania były bardzo skromne. Bo przecież nie było to tak, jak tutaj w tej chwili ja mieszkam - dosłownie w pałacu. To było po prostu mieszkanie jednoizbowe. Ale po prostu wzięto nas, zaopiekowano się nami. No mama pracowała w kołchozie. Nawet nigdy nie zapytałam się, ale w kołchozie no jakaś tam była praca. Natomiast była okropna bieda. Jak myśmy dojechali to było lato, ale szybko przyszła jesień. W każdym bądź razie było strasznie biednie. Głód, chłód, nawet to, co już ja pamiętam, to w tym jednoizbowym  pomieszczeniu, my z mamą – to znaczy nas czwórka i mama i tej gospodyni dzieci. Ich dwoje było chyba. Wiem, że małe dziecko też było, które ja potem już jak ja pamiętam to w takiej kołysce kołysałam. To się wszystko mieściło na takim klepisku dosłownie. W każdym bądź razie okropne warunki. Jak myśmy to przeżyli? – trudno powiedzieć. Ale mówię dzięki właściwie pomocy tej miejscowej ludności dało się przeżyć. Po 2 latach odnalazł nas ojciec. Został tam zwolniony. To już wcześniej właściwie przenieśliśmy się do wsi Olgienka.  To już była duża wieś. Mama tam pracowała, bo to była wieś duża i kołchoz bardzo duży i bardzo dużo pól uprawnych. Mama pracowała przy zbożu, bo tam były magazyny zbożowe i przywożono tam po żniwach. Trzeba było po prostu pilnować żeby się to zboże tam nie zaparzyło w ogóle. Więc pracowała przy zbożu, no a ojciec zajmował się kowalstwem. I to może też nas troszeczkę uratowało, bo zawsze jak coś trzeba było to umiał robić wiadra, umiał lutować garnki, a to przecież była wojna. No ale, tam rzeczywiście też spotkaliśmy się z dość dużą życzliwością miejscowej ludności. Zamieszkaliśmy u takiej babuszki. Szlachetna babcia, która nas przygarnęła. Ale, co jeszcze ciekawsze, taka naprawdę niesamowita kobieta, tam była taka cerkiew i ona z tej cerkwi pozabierała mnóstwo obrazów. Miała ściany zawieszone obrazami. Pamiętam też, może dlatego, że ja byłam najmłodsza, to zawsze darzyła mnie jakąś taką ogromną miłością, sympatią, no nie wiem – troskliwością obdarzała zawsze. W każdym bądź razie pamiętam te właśnie chwile. No ale, ja pamiętam, to znaczy, może jako najmłodsza, wszyscy robili żebym ja nie odczuła tej takiej biedy. Ale wszystko jedno tak, jak pomyślę to było wszystko takie straszne. Może ja nie zdawałam jeszcze z tego sprawy jak to wszystko wygląda, ale to nieraz myślę sobie, ale starsze rodzeństwo, siostra szczególnie to na pewno to odczuwała. W każdym bądź razie przeżyliśmy tam w okolicach pięknej wsi Olgienka. No tak, jak mówię jeszcze wracając do tych warunków. Jak zawsze mówię nie lubię wracać do tych chwil, bo to jakieś takie ciężkie wspomnienia, bo jak pomyślę, że w jednym pomieszczeniu mieszkali ludzie, mieszkaliśmy my, gospodarze, a że zimy  były strasznie mroźne, ale jeżeli były cielęta, jeżeli były jagnięta, żeby one nie zmarzły to wszystko było razem. Pamiętam te cielęta były poprzywiązywane do łóżek, te jagnięta były, bo trzeba było to jakoś przetrzymać do wiosny. Także to strasznie nawet o tym wspominać . Z tymże tak, jak mówię miejscowa ludność , miejscowi ludzie byli bardzo serdeczni, byli bardzo jakoś tak mówię no, że dzielili się z nami biedą. Dzielili się z nami swoją biedą. I kiedy przyszedł moment wyjazdu to wszyscy płakali. Czy może, ta miejscowa ludność sądziła, że może my wracamy do lepszego kraju, do lepszej ojczyzny. Bo oni doskonale sobie zdawali sprawę, że po wojnie przecież ten stalinizm się nie zmienił i oni wiedzieli, że będzie to, co było. Na przykład nasza tam taka pani Kubisowa, która była położną miała córkę. I ta córka była zdolna, tam nawet siostra o niej pisze, została wytypowana do szkoły średniej, ale pani Kubisowa nie dostała pozwolenia na wyjazd, bo pani Kubisowa zawsze jeżeli tylko miała jakąś złość to krzyczała: „Ten Stalin!”. A za ścianą mieszkał NKWD – dzista i on widocznie wszystko zrobił, żeby ona nie wróciła. W każdym bądź razie myśmy odjeżdżali, ona nie dostała pozwolenia na wyjazd. Być może potem wyjechała – trudno powiedzieć. To znaczy siostra pisała list tam, to było napisane w odpowiedzi, że pani Kubisowa wyjechała gdzieś tam do Piotropawłoska czy gdzieś indziej z córką. Ale czy rzeczywiście wyjechała – trudno powiedzieć. W każdym bądź razie jest jeszcze taka sprawa oczywiście jakie były warunki. Mama pracowała w tych magazynach zbożowych, a tam był określony przydział żywności, a więc określony przydział tego zboża. Było tego nie wiele. Trzeba było jakoś wszystko robić żeby te dzieci utrzymać. Mama jak była w takich walankach w zimie, to nasypywała sobie tego zboża w te walanki i przynosiła do domu. Aha, bo tam była kontrola, tam nie można było tak sobie wynosić. Tam był taki doktor przy tych magazynach, który nie kazał zdejmować butów, nie kazał wysypywać, na pewno wiedział. I zwykle na koniec roku był taki, jak gdyby bilans zrobiony ile tego zboża wydano. I jeszcze chciałam powiedzieć, że były dobre zbiory, jeżeli chodzi o zboża. Tam była szczególnie uprawiana pszenica. A Polacy, nie tylko Polacy, ale w ogóle no po prostu, że tak powiem podkradali to. I ten przewodniczący tego kołchozu, potem na koniec okazało się, że są ogromne braki, mimo że tam było bardzo dużo tego zboża na front wysyłane, ale on to przyjął na siebie, że on nie dopilnował tego. A to oczywiście groziła, nie wiem, jak się to skończyło, ale jak to oni mówili: ”Dziesięćlatka.”, dziesięć lat więzienia za to, za niedopilnowanie. I on nigdy nikogo nie oskarżył. Powiedział on, że po prostu nie dopilnował. Ale do czego zmierzam jeszcze , tak jak mówię w tych trudnych warunkach jakoś udało się nam przeżyć. Wracaliśmy z ogromnym optymizmem do Polski. Wracamy do Polski po sześciu latach. Mogliśmy jechać na ziemie odzyskane, ojciec powiada: „Nie, wracamy na swoje.”. No wróciliśmy na swoje. Z tymże te lata powojenne wcale nie były takie lekkie, też było ciężko. Z tym, że jak mówię mamy siostra była w Stanach i ojca rodzina była w Stanach i bardzo dużo nam pomogli. To znaczy pomogli nam dźwignąć się z tego wszystkiego. Z tymże ojciec nasz powiedział, że po doświadczeniach przed wojennych, w czasie wojny zauważył i stwierdził, że ludzie, którzy mają wykształcenie to jakoś sobie zawsze poradzą. I postawił na to, żebyśmy wszyscy otrzymali wykształcenie. No tak się złożyło, że rzeczywiście tak. Siostra skończyła studia wychowania fizycznego. A myśmy z siostrą skończyły liceum pedagogiczne, a brat to liceum społeczne. Powiedział ojciec, że jeżeli będziecie mieli wykształcenie to wam tego nikt nie zabierze. Bo majątek, jaki był można stracić w ciągu jednego dnia. My wyjeżdżając zostawiliśmy swoje gospodarstwo, cały dobytek, a jak wróciliśmy to nie było nic. Także ogólnie rzecz biorąc ciężko było, strasznie było. Z tymże jeszcze raz chcę podkreślić, tak, jak mama mówiła, że nawet jak nas wywożono to żaden NKWD – dzista nie śmiał i nie miał prawa popchnąć, uderzyć czy krzyknąć. Kobiety no wiadomo przecież – rozpacz. Jedzie się w nieznane, jedzie się przecież tylko z dobytkiem, że tak powiem podręcznym. A więc i płakały i krzyczały i wymyślały, a żaden NKWD – dzista nie reagował, to znaczy po prostu nie było żadnej reakcji, żeby krzyknąć, popchnąć. Po prostu pomagano i ze spokojem to wszystko się odbywało. Przewodniczący tego kołchozu, jak te kobiety przyszły, tam była spora liczba osób, i co tu robić? A on mówi: „Proszę iść do domu, niech przyniesie chleb, mleko, żeby mieć z czego te dzieci nakarmić”. Także ogólnie ciężko, ale przeżyliśmy te trudne chwile, dzięki właśnie tym ludziom miejscowym, tej miejscowej ludności. Także 6 lat nie sposób nawet ująć to tak krótko. No nie wiem co byście jeszcze chcieli wiedzieć.
			</p>
	  	</div>
	  	<div class="titled">
			<p><b>Bo Pani nie pamięta tej podróży, prawda?</b><br>
				Tego nie pamiętam, z powrotem pamiętam już. To znaczy wracaliśmy w tych takich towarowych. Z nami było bardzo dużo Białorusinów, no i było bardzo dużo Żydów i też dużo Ukraińców. Wracaliśmy w ogóle w tych wagonach towarowych. Podróż trwała dość długo tak, jak siostra mówiła też gdzieś około miesiąca. No z tymże mówię my w 45 roku dostaliśmy zawiadomienie, że będziemy mogli wrócić do Polski. A więc już potem na wiosnę to wszyscy się przygotowywali już, mama przygotowywała nam wiem, że piekła pieczywo, suszyła to żeby mieć na podróż. Nie pamiętam właściwie jak to się odbywało, wiem że tam był jakiś taki piecyk nie piecyk, tam gotowali jakąś wodę. Nie wiem, jak to się wszystko odbywało. Ale w każdym bądź razie w trudnych warunkach. Z tymże jak mówię, jak przekraczaliśmy granicę białoruską w Baranowiczach to niezbyt przytulnie powitano Żydów. To znaczy nie wiem była jakaś taka nagonka na Żydów tam. W naszym wagonie jechała rodzina żydowska, ich było sześcioro – matka, babcia i czworo dzieci.  Także niezbyt przyjemnie nas powitano tam. Ale zdarzają się niestety. Tym bardziej, że po wojnie też przypisywano winę niektórym winę, Ukraińcom, Żydom. Ale już jak przyjechaliśmy do Polski to oczywiście była pomoc z Polskiego Czerwonego Krzyża i była pomoc z Unry. To znaczy mieliśmy takie dokumenty, że wróciliśmy stamtąd. No i tak powoli, jak mówię, ojciec zaczął prowadzić gospodarstwo. Wróciliśmy w 46 roku, a w 60 roku ojciec zmarł. No przecież to nie pozostało bez echa, ten powrót.
			</p>
	  	</div>
	  	<div class="titled">
			<p><b>A Pani ojciec ile tam był w tym więzieniu? Dwa lata?</b><br>
				Dwa lata, tak.  Też nie wiem, jakoś tak nigdy nie dociekałam, jak to się stało, że ojciec został zwolniony. Ojciec nas poszukiwał potem przez Polski Czerwony Krzyż. Dostał wiadomość gdzie my jesteśmy. No, ale tam przecież, jak mówię te ogromne przestrzenie, toż myśmy byli od tego dużego miasta 250 kilometrów. Nie można było się nigdzie ruszyć, bo to były ogromne przestrzenie. Tam przecież nawet, jak nas tam wieziono do tej wsi, do tych kołchozów no do tego miasta, to tylko samochodem można było. Tam były przestrzenie od wsi gdzieś 240 - 250 kilometrów. U nas jak jest wieś to jedna kilka kilometrów od drugiej, a tam nie. Gdzie można było się ruszyć? Tym bardziej, że się nie miało dokumentów. To nawet kiedyś ktoś powiedział, że można było uciekać. No, ale gdzie uciekać? Nie trzeba było pilnować. I tak i tak nie było wyjścia. Człowiek nie mógł się ruszyć przecież. Można było pojechać gdzieś tam, ale nawet pojechać to czym pojechać? Pamiętam, że kiedy zostaliśmy zawiadomieni, że będzie można już wrócić do Polski, ale wszyscy dostali, a myśmy nie dostali. Wiem, że ojciec z najstarszą moją siostrą postanowili pójść pieszo 30 czy więcej kilometrów dowiedzieć się co to się stało, że myśmy nie dostali tego zawiadomienia. No okazało się, że gdzieś coś tam przeoczone było. No, ale ojciec był przerażony, raz został aresztowany, teraz znowu coś znaleźli, że nie może wrócić. No, ale okazało się, że wszystko jest w porządku. Że w pierwszym rzucie ni wrócimy tylko dopiero w drugim. Jak mówiłam w 45 roku nie tylko dopiero w 46 wróciliśmy.
			</p>
	  	</div>
	  	<div class="titled">
			<p><b>A Pani jak by opisała tą przestrzeń na przykład jaką widziała Pani z tego domu, w którym Pani mieszkała? Jak wyglądała ta wieś i to otoczenie?</b><br>
				Wieś, to znaczy to była taka większa wieś. Pamiętam, że był taki rynek, gdzie była cerkiew, oczywiście potem była zamknięta, gdzie oczywiście był urząd, tak, jak gdyby gmina, był sklep, wiem, że były właśnie magazyny zbożowe. I tam było raczej tam wszystko biedne, te chałupinki. Bo to była taka wieś, gdzie było centrum i takie cztery jeszcze ulice. I jedna ulica była dosłownie zlikwidowana, to znaczy siostra mówiła, był taki głód, że wszyscy tam wymarli. Tam był głód straszliwy. Nawet już nie chcę opowiadać, że nawet były takie momenty, że pomału ludzie dochodzili do kanibalizmu. Okropne rzeczy były. Taka była wieś, pamiętam tylko, że przepływała tam rzeka i dobrodziejstwem było to, że można było łowić ryby. A ryb było bardzo dużo. Ojciec i brat chodzili na te ryby, łowili te ryby. Jakim sposobem to nie wiem. To też nas ratowało, szczególnie w tym takim okresie wiosennym, letnim. Wiem, że był młyn i wiem, to znaczy to, co ja pamiętam to bardzo gdzieś daleko był las. Jako takiego lasu nie pamiętam, żebym ja gdzieś widziała. Brat, siostra starsza to oni tam może już bardziej zwracali, ale ja jako dziecko to nie zwracałam na to uwagi. Z tymże było bardzo dużo poziomek. Poziomki to tam rosły widocznie gdzieś tam w tych lasach. Owce, krowy to były pasione na takim wspólnym pastwisku, tym takim kołchozowym. Na zimę, jak oni to gromadzili to nie wiem. To znaczy były tam jakieś te krowy, cielęta, to znaczy jakoś musieli to gromadzić.
			</p>
	  	</div>
	  	<div class="titled">
			<p><b>A Polacy mogli mieć tam ogrody, jakieś swoje uprawy?</b><br>
				Mogli. Ale to tylko co można było, można było tylko kopać działkę jakąś i nasadzić. To moja mama mówi: „Posadzimy kartofle”. Ktoś potem, jak już były wykopki, to ktoś przyszedł i wykopał. Także i tak było trudno. No, ale jeżeli chodzi o ziemniaki o ogrody to bardzo przywiązywano wagę, do tego żeby mieć zapas ziemniaków. No, bo to była przynajmniej podstawa, żeby jakoś przeżyć to. No, a jeżeli chodzi o zboże no to się tylko dostawało przydział. Ale były takie okresy, że miejscowa ludność nie mieli zboża. I pamiętam, że lebioda, ona ma takie czarne nasiona, to było mielone i mama z tego piekła chleb. Pamiętam, jak dziś, kiedy weszłam do domu i ona częstowała tymże. I pamiętam nawet, to było straszne, ale z lebiody upieczony chleb. To było odsiane, bo ona odsiewała to i zostawały tam jakieś ziarna. Czym jeszcze żywili się ludzie? Na wiosnę czekało się, kiedy zacznie rosnąć mlecz. Nie mniszek tylko taki inny mlecz. I ten mlecz się łamało, jego się obdzierało ze skórki i to się jadło. Mało tego, pewnie pani mi nie uwierzy, że piękne nenufary jak rosną, ten grzybień biały taki i ten grzybień biały się jadło. I pamiętam, że się rwało to i ten środek, ileż tam tego jest w środku tych ziarenek, to się jadło. Także jeszcze jest taka roślina nie wiem jak się ona nawet nazywa. Najwidoczniej jadalne bo myśmy to jedli. Co było zielone to było jadalne. Jeżeli nie zaszkodziło to znaczy, że można było jeść. No i jakoś mówię w tym wszystkim, w tych strasznych czasach przeżyliśmy, ale tak kiedyś moja mama mówiła: „Gdybyśmy zostali na miejscu, gdyby nas nie wywieziono to nie wiadomo, jak by się to skończyło z naszą rodziną”. Dlatego że w czasie wojny na naszym polu znaleziono czapkę niemiecką jakąś. I okazało się, że zbierano po wsi mężczyzn i rozstrzeliwano. I okazało się, że tenże, który nie żyje gdzieś tam się zaplątał. Ale gdybyśmy tam byli to, mama mówi, to przecież od razu na nas by padło, że to ojciec zrobił czy ktoś i mówi też by nas nie było. Oprócz tego, mieliśmy takich dobrych sąsiadów, a przecież doniósł na nas nie kto inny, tylko przecież sąsiad, to mówię w czasie wojny byle, by pretekst coś by się znalazło. Także z dwojga złego może lepiej, że tam byliśmy. Z tymże tak, jak mówię nie były to jakieś kruche podstawy do zaaresztowania. Moja siostra w 2000 roku, mam tam nawet takie dokumenty, wszystko zrobiła, żeby zrehabilitować ojca. I wreszcie dostała odpowiedź, że nie słuszne to wszystko było, ojciec został zrehabilitowany, a myśmy padli ofiarą.
			</p>
	  	</div>
	  	<div class="titled">
			<p><b>Pani mówiła o szkole, o szkole brata tak?</b><br>
				Tak siostra, brat i druga siostra chodzili do szkoły.
			</p>
	  	</div>
	  	<div class="titled">
			<p><b>A wie Pani jak wyglądała ta nauka?</b><br>
				Nauka była, to znaczy przygotowana była bardzo dobrze. Nauczyciele tak, jak moja siostra opowiadała to byli potomkowie zesłańców, ale z tych rodzin wykształconych. I te nauczycielki były bardzo, bardzo dobre i wymagające. Bo przecież jak wróciliśmy do Polski to siostra w 46 roku zdawała egzamin po rosyjsku. No i została przyjęta oczywiście. Zdała do szkoły. No pierwszy rok  był trudny, to znaczy były lekcje języka polskiego, ale nie wiele tego było, bo były tam panie, które uczyły języka polskiego. Z tymże jeszcze tak, jak siostra w tych swoich wspomnieniach napisała, że nauczycielka udostępniła jej właśnie książki, lektury, żeby siostra czytała. Uważała, że jeżeli nie ma oceny dobrej i bardzo dobrej to już nie ma innej oceny. Także nauczyciele byli dobrzy.
  				Mama na mnie krzyczała, dlatego może, że ja tam przebywałam z dziećmi i się nauczyłam mówić po rosyjsku. Mama krzyczała czemu ja nie mówię po polsku. Mówiłam, że jeżeli tata wróci no to będę mówić po polsku. I jak tata wrócił, odnalazł nas to zaczęłam mówić po polsku. Ale dla mnie Polska to było coś takiego niezrozumiałego. Wracamy na polskie ziemie, wracamy do Polski. To znaczy była ta radość, że nawet to się nam udzielało, mnie. Ale potem, jak przyjechaliśmy to wiem, że to mój własny dom jak zobaczyłam. I mama mówi: „O to jest nasz dom.”. Takie dwie wierzby przy domu rosły, to myśmy jak wrócili, a wierzby bardzo szybko rosną, to te wierzby były potężne. Wiem, że mama obejmowała te wierzby i całowała z tej radości, to zapamiętałam. Była ta radość jakaś taka, że się jest już w domu. Wszystko to się dało jakoś przeżyć. I jak pomyślę po tych ciężkich czasach siostra moja dożyła 81 lat. Ja już, najmłodsza, mam 75. Jakoś mówię, jako tako zdrowie. No to też, jakiś taki dar, nie wiem, czy od natury, czy od jeszcze jakichś wyższych mocy. Przeżyliśmy, tylko, ze ojciec bardzo szybko zmarł – 58 lat. Mama dożyła 69 lat. Ale tak ogólnie rzecz biorąc to mówię przeżyliśmy to wszystko, przetrwaliśmy.
			</p>
	  	</div>

</div>

<?php include $_SERVER['DOCUMENT_ROOT'].'/footer.php'; ?>